Açılışta, cinsel taciz olaylarına karşı çıkan #metoo hareketinden bahseden bir muhabir duyuluyor. Maskülenlik, zorbalık laflarının üzerine, “erkeklerin yapabileceğinin en iyisi bu mudur?” cümlesiyle, başka erkek çocukların kovaladığı bir oğlan, Gillette’in eski reklamlarından birinin yansıtıldığı perdeyi yırtarak-firmanın metaforik anlatımla “biz de yedik bu naneyi” demesi-fırlıyor. Sonrasında farklı sahnelerde akran zorbalığına uğrayan çocuklar; tavırlarıyla, açüklamalarıyla (mansplaining) kadınları rencide eden ve buna çanak tutan/bununla eğlenen erkekler; birbirleriyle boğuşan erkek çocukları gösterilirken fonda deniyor ki; “uzun zamandır süregelen bu anlayış, ‘erkektir, yapar’ bahanesinin ardına saklanılarak kabullenilemez. Sonunda bir şeyler değişiyor, ve biz erkeklerin içindeki ‘en iyi’ye inanıyoruz.”
Madalyon çevriliyor: Kızlara sarkıntılık eden gençleri durduran delikanlılar; zorbalığa uğrayan çocuğu koruyan baba; arkadaşlarını uzlaştıran adam; kızına “ben güçlüyüm” düsturunu söyleten baba; boğuşan çocukları ayırıp onlara öğüt veren baba… Fondaki ses diyor ki; “doğru olanı söylemek, doğru şekilde davranmak bazılarının zaten yaptığı bir şey. Ancak ‘bazıları’ yetmez. Çünkü bugün bunlara tanık olan çocuklar, yarının erkekleri olacaklar.”
Ve ekranda şu yazı beliriyor:
Ancak kendimizi daha fazlasını yapmaya zorlarsak kendimizin en iyi hali olmaya yaklaşabiliriz.
Maçoluk sosuyla marine edilmiş maskülenlikten sıyrılıp, centilmenlik vurgusu yapan Gillette’e helal olsun dedim. Tüylerim diken diken, gözlerim dolu. Çünkü senelerce bunlara maruz kalmış, ataerkil toplumda yetişmiş bir kadın, ve üstüne bir de oğlan anasıyım. Ancak şu filmi alkışlamak için feminist, kadın, oğlan anası, kız babası, centilmen, elit, okumuş, ermiş olmak gerekmiyor. Birbirimize  insanca davranmak özümüz değilse, insanlığımızı sorgulamalı.
Youtube’da 391 bin beğeniye karşı 800 bin kişi beğenmemiş bu kısa filmi. Yapılan yorumlarda kan gövdeyi götürüyor. Bunu “erkeklik”lerine hakaret olarak görenler, maskülenliğin yerilmesi, feminenliğin yüceltilmesi olarak algılayanlar, Gillette’i boykot edenler, piyyy...
391’e 800.
Ne diyeyim, Allah iyi insanlarla karşılaştırsın.
#TheBestMenCanBe #Gillette
