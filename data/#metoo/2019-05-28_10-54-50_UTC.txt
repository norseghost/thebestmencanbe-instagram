“Jag var nyanställd på Expressen och blev skickad på utlandsjobb tillsammans med en manlig, betydligt äldre, fotograf. När det gick upp för mig att vi skulle dela boende, en lägenhet, blev jag först ängslig, men lugnade sedan ner mig. Vi var ju ute på jobb, allt skulle gå bra, intalade jag mig.
Det började redan första kvällen. Han grep tag i mig, hans händer överallt, hans tunga i mitt öra. Jag fredade mig och sprang ut och gömde mig i mörkret bland buskarna. Jag hörde honom leta efter mig. Ropa. Flera timmar senare smög jag in och la mig på soffan för att försöka sova. Under en hel vecka utsattes jag för hans vidriga närmanden. Det var förfärligt! Jag var både rädd och förbannad på samma gång, men jag vågade inte ringa redaktionen och berätta. När vi kom hem och jag väl berättade så viftades fotografens beteende bort.” Hundratals vittnesmål strömmade in i vår facebookgrupp. Det var som om en damm brast. Istället för att viska eller hålla det obehagliga för oss själva pratade vi nu med varandra. Den förtvivlan, empati och stöttning som skrevs i kommentarerna var oerhörd.

Många unga kvinnor, ofta med osäkra anställningar, vittnade om sexism och övergrepp från etablerade äldre mediamän, men trakasserierna av äldre kvinnor blottlades också.
Läs ett urval av de hundratals vittnesmålen som kom in på @deadline.nu

Syntolkning: Citat från ett av de vittnesmål som kom in i och med #deadline.
