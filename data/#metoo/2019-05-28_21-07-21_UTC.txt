Det finns så mycket att säga om den sexualbrottsrapport som släpptes av BRÅ idag. Att flyktingströmmen inte är kopplad till ökat anmälda våldtäkter till exempel. Att anmälningar om sexuella ofredanden på festival är direkt kopplade till polisens kampanj #tafsainte. Att anmälningar om överfallsvåldtäkter minskat sedan 2005 (även om våldtäktsanmälningar i stort ökat). Att vi fortfarande inte kan säga med säkerhet (såklart!) om det är en verklig ökning eller en ökning av anmälningsbenägenheten. Men att det främst är anmälningar av våldtäkter som sker hemma av en partner som ökar, ja det lutar ju åt att det är en ökad benägenhet att anmäla. Eftersom vi vet att överfall eller våldtäkter av okända anmäls i MYCKET högre utsträckning än de som sker i relation. ————————————————————————- Det som är så frustrerande med allt det här är att jag försökt förklara det här år efter år. Ja faktiskt precis det här. Och blivit hånad, uthängd, hatad och hotad på grund av det. Av professorer, forskare, SD (ja deras officiella kanaler), alla möjliga nättroll inklusive Moderaternas egna, av poliser och av en hop rasister som alltid. Och så alla arga skrikande män med en videokamera framför ansiktet såklart. När allt jag velat är att få fram fakta så att vi kan få slut på det strukturella sexuella våld som främst kvinnor utsätts för. Så lite lite ser jag ljuset. Lite lite tänker jag att det blir svårt att fortsätta håna, hata och härja när det finns svart på vitt. För - och det tåls att säga igen: du har rätt till dina egna åsikter - men inte till din egen fakta.
