I Historiens metoo-vrål får jag tusen år av vittnesmål skickligt summerade i en bok på tvåhundra sidor. 
Stundvis ohygglig läsning, stundvis upplysande och bildande. 
En färgstark skildring av patriarkala strukturer, våldtäkt som krigsföring, kvinnors medberoende i nära relationer och normalisering av övergepp. Ebba Witt-Brattström bidrar med kunskap och använder med sylvass skärpa litteraturreferenser från antiken och grekisk mytologi till dagens berättelser på sociala medier.
*
Boken får mig att tänka på barndomen, då jag på vägen hem från skolan ofta satte nycklarna mellan knogarna som skydd. Redan som liten uppfattade jag ett hot om våld. Varje äldre okänd pojke på vägen var någon som kunde skada mig. Var jag uppskrämd av mediernas rapportering eller vuxenvärldens förmananden? I ljuset av det jag vet idag, förstår jag varför jag gjorde det.
*
Någon konstaterade kritiskt ”I metoo är alla kvinnor offer”. Vad skulle jag svara? Ja. I detta liv är vi alla offer någon gång. I lindrigaste fall vid enstaka tillfällen. Kanske blir vi förbisprungna av manliga kollegor trots att vi har högre kompetens. Kanske får vi höra sexistiska kommentar eller blir tafsade på. I värsta fall upplever vi grova övergepp. Vi har lärt oss att leva med det men kan vi få till en förändring?
Som trettonåring blev jag våldtagen av en tjugofemåring. Det är inget jag mår dåligt över idag men jag vill göra det jag kan - bilda mig och ta berättelser på allvar - för att inte mina döttrar, medsystrar och framtidens kvinnor ska drabbas. 
Därför ska vi prata om det, vittna om det och framför allt läsa om det. 
#marlaläser
#ebbawittbrattström #historiensmetoovrål #metoo
