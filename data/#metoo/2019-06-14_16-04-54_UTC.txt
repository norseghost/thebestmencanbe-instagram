Inte mycket har hänt på vårdfronten sedan vi överlämnade våra krav till dåvarande jämställdhetsministern förra året. Det är svårt att få psykologisk behandling. Får du behandling är det dessutom långt ifrån säkert att du erbjuds en behandling som är evidensbaserad - d.v.s. att den har stöd i forskningen. Vår utgångspunkt är att evidensbaserad behandling ska vara det man erbjuds i första hand när man söker vård. Det kan låta självklart. Men i den psykologiska vården är det inte helt okontroversiellt. Värdet av forskningen ifrågasätts, ofta med argument om att man själv har god erfarenhet av andra behandlingsformer utan evidens. Självklart kan en behandling utan forskningsstöd hjälpa. Exempelvis finns det nyare behandlingar som ännu inte hunnit studeras tillräckligt, som visat lovande resultat i enstaka studier. Men det finns också behandlingar som trots forskning inte visat sig tillräckligt effektiva, och helt obeforskade behandlingar, som ändå används för att behandlaren tror på dem. Psykologisk behandling är inte riskfri. Det värsta som kan hända är inte att positiva behandlingsresultat uteblir, det finns faktiskt också en risk att behandlingen leder till försämring. I slutändan handlar det om patientsäkerhet. Vi måste basera vården på systematisk forskning i första hand, inte enskilda erfarenheter. Du som patient ska kunna känna dig säker på att vården erbjuder dig den behandling som enligt forskningen har bäst chans att hjälpa, och liten risk att orsaka skada.

Gästar @metoouppropen denna vecka, här är ett av våra inlägg.

#metoouppropentakeover #omniberättarlyssnarvi #metoo #psykisk ohälsa #traumabehandling #psykiskhälsa #vårdpol #svpol #patientsäkerhet #vetenskap #evidens #evidensbaserad #psykologiskbehandling #psynligt #psykiatrin #sexuellaövergrepp #vårdskador #kvinnor #patienträttigheter #trygghet
