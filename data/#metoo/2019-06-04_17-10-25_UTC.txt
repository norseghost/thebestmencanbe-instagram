Serie originale Netflix basata sul mondo della politica americana, la quale regna sovrana ed è la grande protagonista di tutto questo show. Nelle prime 5 stagioni c’è anche Kevin Spacey, nei panni del temuto Francis Underwood, che alza il livello di bellezza e di magnificenza della serie, insieme all’intramontabile Robin Wright (che lo sostituirà come protagonista nell’ultima stagione dopo lo scandalo che l’ha visto coinvolto nel movimento #metoo).
Una delle caratteristiche fondamentali di “House Of Cards” è che si rimane affascinati, con un pizzico di inquietudine, da quanti intrighi e sotterfugi ci siano dietro il mondo della politica, in particolare riguardo la Casa Bianca americana.
Merita per la bellezza generale che ogni episodio regala, a partire dalla scrittura, passando per gli attori, arrivando fino alla fotografia. Uno dei particolari che mi fa amare questo show è che c’è la rottura della quarta parete: l’attore parla direttamente con il pubblico. In questo modo non ci sono dubbi, tutto è chiaro e motivato. C’è un punto in particolare in cui questa rottura raggiunge l’apice: in questo caso, appena è successa, sono tipo impazzita e c’è stato il perfetto mind blow.
Netflix ha voluto prendere le distanze da Kevin Spacey, eliminandolo dallo show, il quale non è stato cancellato ma è stato rinnovato per un’ultima stagione. Robin Wright è diventata quindi il personaggio principale nella stagione della chiusura. Lei è fenomenale come attrice, ma questo non vuol dire che abbiano realizzato un buon lavoro. A mio parere, la sesta stagione desta molti dubbi e regala momenti di perplessità (che iniziano dalla prima puntata e arrivano direttamente fino al finale). Una delle possibili ragioni è che abbiano finito il lavoro troppo in fretta e che quindi non abbiano avuto modo di spiegare meglio gli eventi che hanno concluso questo show (proprio come in Game of Thrones).
Ve la consiglio perché è uno dei primi capolavori di Netflix, perché è un piccolo pezzo d’arte, sia per come è stata realizzata, sia per come è stata interpretata dagli attori principali e dal resto del cast.
