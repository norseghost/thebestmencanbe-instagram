Vi initiativtagare fick kontakt genom en facebookgrupp för feministiska psykologer. Det stod snart klart att patienternas perspektiv var det vi ville lyfta.  När vi skrivit ihop ett första utkast till uppropstext lade vi ut det för kommentarer i gruppen, samt i en större facebookgrupp som samlar över hälften av Sveriges psykologer och psykologstudenter. Texten väckte engagemang, och vi fick både positiva omdömen och kritik. Något som tidigt togs upp var om vi som psykologer kan vittna om våra patienters berättelser. Är det förenligt med tystnadsplikten? Ska psykologer alls prata om det vi får veta genom sekretesskyddad yrkesverksamhet? Även om informationen är avidentifierad (och alltså inte utgör brott mot tystnadsplikten i juridisk mening), finns det inte en risk att patienter upplever att psykologer hänger ut dem genom att vittna om det vi fått veta i förtroende? Diskussionen satte fingret på något centralt i varför vi ville skriva uppropet. Om psykologer inte talar om problemets omfattning, vi som hör berättelserna om trakasserier och övergrepp så ofta, bidrar vi inte till tystnadskulturen då? Vi kände ett ansvar att förvalta de förtroenden vi fått  just genom att inte fortsätta vara tysta. Det blev ett upprop till slut, som nästan 1300 psykologer skrev under innan publiceringen på DN Insidan samt i Psykologtidningen. Och inte nog med det, vi hamnade också på löpet när uppropet publicerades i papperstidningen några dagar senare!

#omniberättarlyssnarvi #metoouppropentakeover #metoo #Tystnadsplikt #tystnadskultur #DN #löpet #förtroende #psykolog #psykologtidningen
