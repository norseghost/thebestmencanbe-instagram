Innlegg av Tor Andre Ljosland i dag:

Bensin, spylerveske og en sixpack?

BTs leder mener alkoholen må være mer tilgjengelig. Det er helt unødvendig. Det er enkelt nok å få tak i alkohol på dagligvarer, vinmonopol og på de skjenkesteder kommunene gir bevilgning. Flere utsalgssteder er ikke nødvendig.

KrF ønsker en restriktiv alkoholpolitikk for å forebygge alkoholens skadevirkninger.

Alkoholisme er den vanligste formen for rusmisbruk, og alkohol må reguleres deretter. - Denne setningen er hentet fra BTs leder 18.mai 2018.

En må lure på hva de mente med reguleres deretter når man stadig ivrer for dereguleringer på lederplass. Ja til øl på bensinstasjoner (2019) er bare den siste i en årlig føljetong av liberaliseringer som BT ønsker. I 2018 var det støtte til liberalisering på gårdsbruk og gårdsutsalg, i 2017 var det ja til pils i parken. Hver for seg vil det trolig være begrenset effekt, men er det egentlig behov for liberalisering?

I forbindelse med #metoo skriver Frøy Gudbrandsen:
I det hele tatt er alkohol et element i mye av elendigheten som skjer i samfunnet. Vold. Trafikkulykker. Fravær fra jobb. Omsorgssvikt. Alkohol er den direkte årsaken til over 300 årlige dødsfall i Norge. Indirekte har den skyld i langt flere.

Det oppsummer i grunn det meste. Det er ikke behov for liberalisering av norsk alkoholpolitikk!
