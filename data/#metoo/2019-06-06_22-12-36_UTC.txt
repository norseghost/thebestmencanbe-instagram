7 juni - Marie Geneviève van Goethem, 1865-?
Förra veckan fick jag höra berättelsen om Marie av konstnären Gunilla Samberg som just nu arbetar med en utställning som handlar om rätten till sin egen kropp. Gunilla berättade: "Marie var konstnären Edgar Degas’ favoritmodell. Han använde henne frekvent som modell under några år på 1870-talet då hon var anställd vid Parisoperan. Marie var liten för sin ålder, undernärd. Familjen var mycket fattig, pappan dog tidigt. Marie försörjde sin mamma och två yngre syskon på sin lön. I målningar och teckningar visar Degas hur äldre män i mustasch och stora rockar besöker omklädningsrummen på operan. Männen ger flickorna presenter och utnyttjar dem sexuellt. När det upptäcktes av operans ledning fick flickorna avsked, då kvarstod gatan, alltså prostitution. Efter femton års ålder finns endast en anteckning om Maries livsöde. Hon blev arresterad för ficktjuveri efter att ha försökt stjäla pengar från en kund."
Gunillas utställning SomKropp är: "en utställning som gestaltar 'det som sitter i väggarna'. Marie, en ung balettflickas öde i slutet av 1800-talet knyts till #metoo-rörelsens Nu får det vara nog. SomKropp vill upprätta Maries heder, befria henne och hennes medsystrar från skam och häva tystnadskulturen för gott. Utställningen bjuder in att ta del av hennes berättelse och att reflektera över utsatthet och rätten till kropp och liv." Utställningen visas på Umeå konsthall, 7 sep-3 nov och Gävle Konstcentrum, 9 nov-8 dec.
