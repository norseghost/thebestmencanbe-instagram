Att benämna det man utsatts för i förmildrande ordalag är vanligt. Det fungerar ofta som en överlevnadsstrategi. Det finns inget ”rätt” eller ”typiskt” sätt att reagera efter att någon utsatt en sexuellt, men det finns vissa reaktionsmönster som är så vanliga att de är viktiga att känna till. En sådan är den så kallade frysreaktionen - när kroppen ”stänger av” som respons på att man blir utsatt för något traumatiskt. Den är en ren överlevnadsfunktion som automatiskt aktiveras i hotsituationer där hjärnan gör en blixtsnabb bedömning att man inte har en chans att fly, eller att slå sig fri. Frysreaktionen är den vanligaste reaktionen vid våldtäkt. Efter en traumatisk upplevelse är det också vanligt att känna skuld och klandra sig själv för det som hänt - oavsett vilken slags trauma det rör sig om. Även något så omöjligt att förutsäga som en naturkatastrof kan framkalla tankar om att man själv bär skuld för att man befann sig just där, när det hände. Att skuld är så lättväckt efter trauma fungerar även det som en slags överlevnadsstrategi. Det skapar en känsla av kontroll i stunden, mitt i det okontrollerbara. Om jag bär skulden för det som hände mig, då borde jag kunna förändra mitt beteende och undvika att det händer igen. Det är nog få som skulle skuldbelägga tsunamikatastrofens överlevare. Men vi vet ju alla att de som utsatts sexuellt inte kan räkna med samma bemötande. Vad händer med den utsatta, när skuldkänslan som är en del av traumareaktionen bekräftas av dem man berättar för? Hur påverkar det ens möjligheter att bearbeta? Vi måste börja utgå från kunskap om traumareaktioner i det offentliga samtalet. Det duger inte att låta skadliga myter florera längre. Varje gång någon börjar svamla om att ”kvinnor måste vara tydligare och säga ifrån”, frågar ”varför hon inte kämpade emot om hon nu inte ville” eller vill lyfta fram ”bådas ansvar för det som hände” och kanske t.o.m. hylla den utsatta som själv tar på sig skuld - så behöver vi hjälpas åt att svara dem med kunskap. 
#metoouppropentakeover #metoo #omniberättarlyssnarvi #våldtäkt #skuld #skuldbeläggande #skam #sättordpådet #freeze #överlevnadsstrategier #PTSD #psykiskohälsa #prataomdet #psykologi #vågaprata
