23/5-18 /
Jag kan inte dra mig till minnes att jag öppet har demostrerat eller kämpat för mänskliga rättigheter, jämställdhet mellan män och kvinnor. Med "öppet" menar jag bland fler människor än en eller två och på sociala medier. Däremot har jag gjort det mot andra, alltså öga mot öga med en person eller hur jag ska säga det. Jag har sagt min mening, vad jag vill och vad jag inte vill. Det har inte varit lätt att göra det och många gånger tror jag att jag inte har satt ner foten tillräckligt hårt. Jag är/har varit "för snäll" helt enkelt. Jag vill inte såra eller förarga. Men denna viljan och i samband med det ämne som jag nu skriver om, så tänker jag att den person jag har sårat och förargat, i min vilja att inte göra det mot någon annan, är mig själv. Vad är viktigast? Att stå upp för sig själv eller att skydda någon annans känslor? Det är något som jag har upptäckt att jag har gjort i flera år: försökt skydda andras känslor istället för att stå upp för mig själv. Jag tror eller rättare sagt så vet jag, att det bannemej är dags att jag ser till mitt absolut eget bästa. Hur andra reagerar och mår och känner och tycker och tänker har ändå inte med mig att göra. Det är inte mitt jobb att se till att andra har det bra just för stunden. Och nu menar jag rent allmänt alltså. Det är inte mitt jobb. Åter till det här med att "sätta ner foten": Jag tycker att det borde räcka med ett Nej. Ett Sluta bör räcka.  Ska man/kvinna/en människa behöva höja rösten, bli arg eller putta bort eller slåss? Nej. Ett Nej bör räcka. Ett Nej ska räcka. Ett Nej räcker. Men så tänker jag nu, efter att ha läst vad @linneaclaeson skrev angående röstningen om Samtyckeslagen som riksdagen genom för idag: Gud, vilken tur att det finns andra som stampar hårt som fan för det de tycker är rätt och fel. Med det menar jag inte "Åh va gött att nån annan gör grovjobbet som människa för människorna!" För det var precis den tanken jag fick nu. Och så tänker jag: "Var inte så hård mot dig själv, Moa. Du kämpar ju också fast på ditt eget sätt." Det blev lite #metoo känsla över det här nu. Jag ville bara egentligen säga att ett Nej räcker och att det är bra att riksdagen röstar för Samtyckeslagen idag.
