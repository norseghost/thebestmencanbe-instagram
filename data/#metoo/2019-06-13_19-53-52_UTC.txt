Pálína Hildur Sigurðardóttir, leikskólakennari og móðir einnar þeirra kvenna sem Robert Downey (áður Róbert Árni Heiðarsson) beitti kynferðislegu ofbeldi, segir að það skjóti skökku við að skipuleggjendur Kvennahlaupsins versli við fyrirtækið Henson. Eigandi Henson, Halldór Einarsson, var einn þeirra sem skrifaði meðmælabréf fyrir Robert þegar hann sótti um að fá uppreist æru.

Eins og þjóð veit komu fram upplýsingar um uppáskriftir margra áhrifamanna í þjóðfélaginu á meðmælabréf fyrir dæmda kynferðisbrotamenn. Má að einhverju leyti marka upphaf #MeToo og #HöfumHátt byltinganna hér á landi við þessar uppljóstranir. „Það eru eflaust einhverjir sem geta farið í meiðyrðamál við mig og fundist ég ofboðslega vond kona, en það er mjög takmörkuð vopn sem ég hef í hendinni til þess að berjast og það er kannski einmitt það sem ég á við; eina vopnið okkar er samstaða,“ segir Pálína.
Meðal þess sem í ljós kom var að Halldór Einarsson, eigandi Henson, hafi borið Robert söguna vel og mælti með því að hann fengi uppreist æru. Pálínu skrifaði í dag færslu á Facebook þar sem hún gagnrýnir að Kvennahlaupið skipti við Henson. „[Mér] finnst það skjóta skökku við íþróttahreyfinguna sem er að hvetja til samstöðu kvenna og að þær eigi ánægjulega samverustund með fjölskyldu og vinum, og að á sama tíma er sú hreyfing að versla við mann sem skrifaði meðmælabréf fyrir dæmdan kynferðisbrotamann sem beitti margar ungar stúlkur kynferðislegu ofbeldi,“ skrifar Pálína á Facebook.

Í samtali við Fréttablaðið segir Pálína að það sé alls ekki í takt við boðskap Kvennahlaupsins að Henson skaffi bolina fyrir hlaupið. „Ég lofaði mér því að ég skildi aldrei versla vörur merktar eða framleiddar af Henson, af því ég er enn þá sár,“ segir hún í samtali við Fréttablaðið. „Þetta er alls ekki í takt við boðskapinn og mér finnst þetta skjóta skökku við. Ég vil hvetja til þess að konur sýni samstöðu, en gagnvart hverju ætlum við að sýna samstöðu? Er það ekki gagnvart kynferðisbrotum, í kjölfar MeToo-byltingarinnar. Gerum við það eins og við sem tengjumst máli Roberts Downey gerðum, með því að hafa hátt?“ spyr Pálína.

Pálína segir að það séu ekki bolirnir sem slíkir... Sjá frétt inn á fréttabladid.is
