.
الن دی‌جنرس از آزار جنسی به دست ناپدری‌اش گفت

الن دی‌جنرس مجری معروف آمریکایی می‌گوید در نوجوانی از سوی ناپدری‌اش مورد آزار جنسی قرار گرفته است.
.
الن که مجری یک برنامه پرطرفدار تلویزیونی است، گفته است این اتفاق وقتی ۱۵ یا ۱۶ ساله بود، در زمان ابتلای مادرش به سرطان پستان اتفاق افتاد.
به گفته الن، ناپدری‌اش به او گفته بود که توده‌ای در‌ پستان مادرش بوده و “باید به پستان‌های من دست بزند”.
.
الن اولین بار در سال ۲۰۰۵ دربارهٔ آزار جنسی خودش حرف زد اما او گفته است که می‌خواهد ماجرا را با جزئیات بیشتری بیان کند “چون می‌خواهم سایر دختران هرگز اجازه ندهند کسی با آنها چنین رفتاری کند”.
.
الن ۶۱ ساله گفت که ناپدری‌اش اولین بار وقتی مادرش به سفر رفته بود از او سؤاستفاده کرده و به او گفته بوده که باید پستان‌هایش را برای وجود توده و تومور لمس کند”.
.
“من اطلاعی در باره بدن نداشتم. نمی‌دانستم که پستان‌های آدم‌ها با هم فرق دارد”.
.
“به هر حال او مرا راضی کرد که باید پستان‌های مرا لمس کند و بعد سعی کرد یک بار دیگر هم این کار را بکند و چند بار دیگر هم سعی کرد به‌زور وارد اتاقم بشود که من از پنجره فرار کردم چون می‌دانستم که می‌خواهد کار دیگری هم با من بکند”.
.
این کمدین می‌گوید که آن زمان به مادرش چیزی نگفت چون نمی‌خواست او را ناراحت کند.
.
او ادامه می‌دهد: “من نمی‌توانستم از او محافظت کنم، باید از خودم محافظت می‌کردم، تا چند سال بعد هم به او چیزی نگفتم و سپس برایش تعریف کردم، او حرف مرا باور نکرد و ۱۸ سال دیگر هم با همان مرد زندگی کرد”.
.
الن دی‌جنرس تعریف می‌کند که سرانجام مادرش وقتی همسرش اتفاقاتی که افتاده بود را تائید کرد، از او جدا شد. این ستارهٔ برنامه‌های تلویزیونی امیدوار است دختران جوان از شنیدن داستان او عبرت بگیرند.
.
” فقط به همین دلیل برایم مهم بود که از این موضوع حرف بزنم، چون دختران جوان بسیاری هستند که در هر سنی ممکن است این اتفاق برای‌شان بیفتد”.
.
“حالا وقتی می‌بینم کسی در باره آزار جنسی صحبت می‌کند، و عده‌ای باور نمی‌کنند، عصبانی می‌شوم که به حرف این افراد گوش نمی‌دهند و باورشان نمی‌کنند، ما این چیزها را از خودمان در نمی‌آوریم”.
.
منبع: بی‌بی‌سی
.
http://www.khanehamn.org/archives/27707
.
#آزار_جنسی #metoo #hearmeetoo #مرا_هم_بشنو
