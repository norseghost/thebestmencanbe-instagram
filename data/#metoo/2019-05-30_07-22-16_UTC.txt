#
#ایران_آرت: امانوئل سنیه بازیگر فرانسوی و همسر رومن پولانسکی کارگردان سرشناس و جنجالی با انتشار متنی در توییتر از به تصویر کشیدن پولانسکی و ماجرای قتل شارون تیت همسر سابق او در فیلم «روزی روزگاری در هالیوود» به کارگردانی کوئنتین تارانتینو به شدت انتقاد کرد.

سنیه در این متن که به زبان فرانسوی منتشر کرده از تارانتینو انتقاد کرده که بدون مشورت با پولانسکی این فیلم را ساخته و هالیوود را هم زیر سوال برده که از یک سو پولانسکی را «مطرود» کرده و از سوی دیگر از داستان تراژیک زندگی او پول درمی‌آورد.

به گزارش آی سینما، این بازیگر در بیانیه خود نوشته: «چگونه می‌توانید از زندگی تراژیک یک نفر سوءاستفاده کنید در حالی که او را لگدکوب می‌کنید؟... من از فیلم انتقاد نمی‌کنم، فقط می‌گویم که در هالیوود برایشان مهم نیست که فیلمی درباره رومن و داستان تراژیک او بسازند و از آن پول دربیاورند، در حالی که همزمان از او یک مطرود ساخته‌اند. و همه این‌ها بدون مشورت با او بوده است.

پولانسکی در سال ۱۹۷۷ به تجاوز به یک دختر متهم شد و از آن زمان از آمریکا خارج شده و بازنگشته است. او این اتهام را در همه این سال‌ها رد کرده است. سال گذشته و تخت تاثیر جنبش #MeToo آکادمی اسکار عضویت پولانسکی را لغو کرد. مدتی بعد پولانسکی با شکایت از آکادمی به دادگاه خواستار بازگشت به آکادمی شد.

انتقاد امانوئل سنیه از «روزی روزگاری در هالیوود» در حالی مطرح شده که این فیلم هفته گذشته برای اولین بار در جشنواره کن روی پرده رفت و تارانتینو در نشست خبری بعد از نمایش فیلم گفت طرفدار پولانسکی و فیلم‌هایس بخصوص «بچه رزمری» است اما برای ساخت فیلم جدیدش با پولانسکی حرف نزده است.

در «روزی روزگاری در هالیوود» رافال زاویروکا بازیگر لهستانی در نقش رومن پولانسکی ظاهر شده است. نقش شارون تیت را مارگو رابی بازیگر استرالیایی بازی می‌کند. تیت در سال ۱۹۶۹ در حالی که هشت ماهه باردار بود، در خانه مشترک خود با پولانسکی به دست اعضای فرقه چارلز منسون به شکل وحشیانه‌ای به قتل رسید.

تارانتینو در «روزی روزگاری در هالیوود» داستان بازیگری را روایت می‌کند که در همسایگی خانه پولانسکی و تیت زندگی می‌کند و شاهد این تراژدی هولناک است.

#تارانتینو #پولانسکی #کوئنتین_تارانتینو  ##روزی_روزگاری_در_هالیوود #فیلم #سینما #بردپیت #برد_پیت #دیکاپریو #bradpitt #dicaprio #tarantino #film #cinema #artist #artist
