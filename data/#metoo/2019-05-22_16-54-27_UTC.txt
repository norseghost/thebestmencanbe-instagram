Jag slet stämbanden ur strupen och lade rösten på is. Knöt nävarna i fickorna och bidade min tid. Täckte ansiktet med smink och bytte kängorna mot stilett. Stuvade undan en person och marknadsförde en kropp. Min röst låg på is. Jag bar prislappen i pannan och alla hemligheter på min rygg. Redan innan övergreppen ägde rum röjde jag undan bevis och avlastade er från skuld. När ni gick städade jag rent och sminkade över, raderade konversationer och slängde ledtrådar och spår. Skrubbade bort blodiga fotspår och tejpade ihop svidande sår. Och min röst låg i frysen, jag hade lagt den på is. År efter år av att vara er till lags. Hålla tungan platt i munnen för att stämbanden låg på is. Ni kom hem till mig och jag höll käften. Ni tog mig hem till er och jag höll käften. Ni tog hem andra med stämbanden utslitna och la deras röster på is. Ni slet ut stämbanden på dom som hade rösten kvar för att lägga deras röster på is. Jag har väntat så länge på att använda min röst igen. Ingen torsk går säker när vi tar rösten åter i bruk. Det är vår tid nu att berätta om allt som ni har gjort. Allt som du har gjort. Vi har eldat under vreden och rösterna har sen länge tinat upp. Tungan ligger inte platt i munnen och stämbanden släpper fram alla hemligheter som vi burit. Det här är den absolut mest skrämmande tiden i världshistorien för män som hatar kvinnor. Vi är mitt i processen som kommer förgöra sexköparnas liv och avslöja deras hemligheter. Det enda sättet för en sexköpare att va säker nu när allting avslöjas är att gömma sig i en bunker och införskaffa sig en lifetime supply konserver. För nu använder vi våra röster och ingens hemlighet går säker. Det är bara en tidsfråga tills din hemlighet sprids som en löpeld genom vårat avlånga land. Och då kommer vi skratta så det kittlar i stämbanden. #prostitution #intedinhora #metoo
