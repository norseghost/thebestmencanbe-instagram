YLE kysyi Minä myös synnyttäjänä -kampanjasta kätilöiltä ja lähes kaikki tunnistivat ilmiön jollain tasolla. Lisäksi THL:ssä on herätty asiaan ja halutaan tutkia sitä. Kiitos kaikille kokemuksensa jakaneille, ilman teidän rohkeuttanne emme olisi tässä! – Naisten elämään ei kuulu alistaminen, sattuminen, avuttomaksi jättäminen eikä avunantamisen kieltäminen. Siihen kuuluu osallisuus, itsemääräämisoikeus ja tiedonsaanti, kommentoi pitkän uran kätilönä tehnyt THL:n asiantuntija.

Jutun mukaan kätilöt vierastavat edelleen synnytysväkivalta termiä. Haluamme korostaa, ettei käsite ole meidän keksimämme vaan käännös kansainvälisestä käytetystä termistä "obstetric violence". Mikä tahansa epämiellyttävä asia ei tietenkään ole väkivaltaa, mutta tekijän tarkoitus on kuitenkin toissijainen: itsemääräämisoikeuden loukkaaminen on väkivaltaa, mikäli uhri niin kokee. Tarkempi määritelmämme synnytysväkivallalle löytyy verkkosivujemme FAQ-osiosta.
#minämyössynnyttäjänä #metoo
