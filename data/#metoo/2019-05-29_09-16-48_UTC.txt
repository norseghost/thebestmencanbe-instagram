Vi förde en diskussion med en nationell tidning om publicering av #deadline, men många i gruppen ropade “NEJ! Vi är en grupp med tusentals journalister med anknytningar till nästan varenda redaktion i landet. Vi måste kunna få detta publicerat överallt samtidigt”. “Är det möjligt?” frågade vi oss. Det skulle bli en enorm kraft om vi lyckades, men en pyspunka om någon publicerade i förväg. 
Att få tusentals journalister att enas om en text som skulle bli vårt upprop var inte det enklaste, men efter många om och men var majoriteten överens. De som ville skriva under fick kommentera ett facebookinlägg med sitt namn. 
Namnunderskrifterna fullkomligt öste in. Datorn plingade till för varje namn som lades till listan och känslan av att lyssna till den aldrig avstannande melodin är svår att återge. Vi krokade arm, vi länkades ihop till en kedja, vi drev in som en våg omöjlig att stoppa. Det blev över 4400 pling. Så många kvinnliga och ickebinära journalister skrev på #deadline.
/Johanna och Emma, initiativtagare

Syntolkning: En gif med vågor på havet.
